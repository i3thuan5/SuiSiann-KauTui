Im-tóng,Hàn-jī,Lô-má-jī,Tsing-kui-hàn-jī,Tsing-kui-lô-má-jī
,「祝你生日快樂。」,“Tsiok lí senn-ji̍t khuài-lo̍k.”
,第一擺做生日，,"Tē-it pái tsò-senn-ji̍t,"
,是阮大家規家伙仔替我做的。,sī guán ta-ke kui-ke-hué-á thè guá tsò--ê.
,阮老母真早就過身，,"Guán lāu-bú tsin tsá tō kuè-sin,"
,大家對我遮爾疼惜，,"ta-ke tuì guá tsiah-nī thiànn-sioh,"
,予我非常感動。,hōo guá hui-siông kám-tōng.
,我想欲共大家講：,Guá siūnn beh kā ta-ke kóng:
,「我欲共你當做我的阿母來有孝。」,“Guá beh kā lí tòng-tsò guá ê a-bú lâi iú-hàu.”
,「這領衫予你穿。」,“Tsit niá sann hōo lí tshīng.”
,拄結婚無幾工，,"Tú kiat-hun bô kuí kang,"
,下班轉來，,"hā-pan tńg--lâi,"
,你講：「花愛紅，,"lí kóng: “Hue ài âng,"
,人愛妝。,lâng ài tsng.
,做新娘愛穿較紅咧。」,Tsò sin-niû ài tshīng khah âng --leh.”
,閣講這領衫真媠，,"koh kóng tsit niá sann tsin suí,"
,有合我穿，,"ū ha̍h guá tshīng,"
,叫我緊穿看覓。,kiò guá kín tshīng khuànn-māi.
,結婚第二個月，,"Kiat-hun tē-jī kò gue̍h,"
,我就有身。,guá tō ū-sin.
,你足歡喜講這是你頭一个孫，,"Lí tsiok huann-hí kóng tse sī lí thâu tsi̍t ê sun,"
,就提幾若千箍，,"tō the̍h kuí-nā tshing khoo,"
,請大嫂陪我去買幾領仔大腹肚衫。,tshiánn tuā-só puê guá khì bé kuí-niá-á tuā-pak-tóo sann.
,閣交代佮意就好，,"Koh kau-tāi kah-ì tō hó,"
,毋免儉。,m̄-bián khiām.
,有身當中，,"Ū-sin tang-tiong,"
,你若聽人講定定食啥、啉啥，,"lí nā thiann lâng kóng tiānn-tiānn tsia̍h siánn, lim siánn,"
,對母身、對囡仔較好，,"tuì bú-sin, tuì gín-á khah hó,"
,你就會緊去買、緊去攢，,"lí tō ē kín khì bé, kín khì tshuân,"
,叫我愛加食寡、加啉寡，,"kiò guá ài ke tsia̍h --kuá, ke lim --kuá,"
,攏袂驚麻煩。,lóng bē kiann mâ-huân.
,第一胎雖然是查某囡仔，,"Tē-it the sui-jiân sī tsa-bóo gín-á,"
,毋過你頭一擺做阿媽，,"m̄-koh lí thâu tsi̍t pái tsò a-má,"
,嘛是足歡喜、足歡喜的。,"mā sī tsiok huann-hí, tsiok huann-hí--ê."
,逐工攢麻油雞、腰子共我補。,"Ta̍k kang tshuân muâ-iû-ke, io-tsí kā guá póo."
,無奶水，,"Bô ling-tsuí,"
,你就緊去問，,"lí tō kín khì mn̄g,"
,看愛食啥物才會有奶水？,khuànn ài tsia̍h siánn-mih tsiah ē ū ling-tsuí?
,豬跤𤉙塗豆、麻油煮蚵仔，,"Ti-kha kûn thôo-tāu, muâ-iû tsú ô-á,"
,人若報，,"lâng nā pò,"
,你就攢。,lí tō tshuân.
,除了三頓，,"Tû-liáu sann tǹg,"
,猶有點心。,iáu-ū tiám-sim.
,你嘛會問我較愛食啥，,"Lí mā ē mn̄g guá khah ài tsia̍h siánn,"
,你來煮。,lí lâi tsú.
,做月內的時，,"Tsò-gue̍h-lāi ê sî,"
,毋管是洗手抑是拭身軀用的水，,"M̄-kuán sī sé tshiú ia̍h-sī tshit sin-khu īng ê tsuí,"
,你攏堅持毋予我沐一滴生水，,"lí lóng kian-tshî m̄ hōo guá bak tsi̍t tih tshenn-tsuí,"
,水一定愛燃滾過才予我洗。,tsuí it-tīng ài hiânn-kún --kuè tsiah hōo guá sé.
,除了照顧我做月內，,"Tû-liáu tsiàu-kòo guá tsò-gue̍h-lāi,"
,三胎三个孫，,"sann the sann ê sun,"
,月內攏是你共in洗身軀。,gue̍h-lāi lóng sī lí kā in sé-sin-khu.
,就算無閒甲若干樂咧，,"Tō sǹg bô-îng kah ná kan-lo̍k --leh,"
,你嘛是洗甲喙笑目笑，,"lí mā sī sé kah tshuì-tshiò-ba̍k-tshiò,"
,愈洗愈歡喜。,jú sé jú huann-hí.
,你閣堅持月內一定愛做滿四十工。,Lí koh kian-tshî gue̍h-lāi it-tīng ài tsò muá sì-tsa̍p kang.
,你為我所做的一切，,"Lí uī guá sóo tsò ê it-tshè,"
,點點滴滴有夠濟，,"tiám-tiám-tih-tih ū-kàu tsē,"
,有夠甜閣甘，,"ū-kàu tinn koh kam,"
,我攏記佇心肝內，,"guá lóng kì tī sim-kuann-lāi,"
,一世人感謝你的疼痛。,tsi̍t-sì-lâng kám-siā lí ê thiànn-thàng.
,逐擺囡仔若吼，,"Ta̍k pái gín-á nā háu,"
,你做阿媽的就緊共in抱起來搖。,lí tsò a-má --ê tō kín kā in phō --khí-lâi iô.
,搖甲手痠，,"Iô kah tshiú sng,"
,就換抱佇大腿用跤搖，,"tō uānn phō tī tuā-thuí īng kha iô,"
,害阮看了真毋甘，,"hāi guán khuànn-liáu tsin m̄-kam,"
,共你講：「囡仔哭忝就會停，,"kā lí kóng: “Gín-á khàu thiám tō ē thîng,"
,請你歇睏。」,tshiánn lí hioh-khùn.”
,你攏講袂痠、袂痠，,"Lí lóng kóng bē sng, bē sng,"
,囡仔嘛是閣一直搖。,gín-á mā sī koh it-ti̍t iô.
,樹大著分椏，,"Tshiū tuā tio̍h pun ue,"
,人大著分家，,"lâng tuā tio̍h pun ke,"
,尾仔阮搬去健行路遐蹛。,bué--á guán puann-khì Kiān-hîng-lōo hia tuà.
,逐擺阮若轉來，,"Ta̍k pái guán nā tńg--lâi,"
,你就緊去攢果子，,"lí tō kín khì tshuân kué-tsí,"
,閣攢甲一大堆，,"koh tshuân kah tsi̍t-tuā-tui,"
,莫怪恁孫定定講：「阿媽，,"bo̍k-kuài lín sun tiānn-tiānn kóng: “A-má,"
,阮兜冰箱攏是蘋果，,"guán tau ping-siunn lóng sī phōng-kó,"
,貯袂落去矣！」,té bē --lo̍h-khì --ah!”
,阿母，,"A-bú,"
,你家己儉腸凹肚，,"lí ka-kī khiām-tn̂g-neh-tōo,"
,毋甘食、毋甘買媠衫，,"m̄-kam tsia̍h, m̄-kam bé suí sann,"
,定定講：「有儉才有底。」,tiānn-tiānn kóng: “Ū khiām tsiah ū té.”
,你的一生，,"Lí ê it-sing,"
,攏獻予這个家庭。,lóng hiàn hōo tsit ê ka-tîng.
,規世人為家庭拍拚、為囝兒序細操勞奉獻。,"Kui-sì-lâng uī ka-tîng phah-piànn, uī kiánn-jî sī-sè tshau-lô hōng-hiàn."
,親愛的阿母，,"Tshin-ài ê a-bú,"
,佇我心目中，,"tī guá sim-bo̍k-tiong,"
,你是偉大的媽媽，,"lí sī uí-tāi ê má-mah,"
,閣較是偉大的阿媽！,koh-khah sī uí-tāi ê a-má!

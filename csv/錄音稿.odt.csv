Im-tóng,Hàn-jī,Lô-má-jī,Tsing-kui-hàn-jī,Tsing-kui-lô-má-jī
,附加詞類訊息的台語語詞搭配佇教學上的應用,Hù-ka sû-luī sìn-sit ê Tâi-gí gí-sû tah-phuè tī kàu-ha̍k siōng ê ìng-iōng
,楊允言， 大漢技術學院、資訊工程系， 助理教授。,"Iûnn Ún-giân， Tuā-hàn Ki-su̍t Ha̍k-īnn, Tsu-sìn Kang-tîng Hē， tsōo-lí kàu-siū。"
,劉杰岳， 拋荒台文工作室， 負責人。,Lâu Kia̍t-ga̍k， Pha-hng Tâi Bûn Kang-tsok-sik， hū-tsik-jîn。
,陳鄭弘堯， 台語文工作者。,Tân-Tīnn Hông-giâu， tâi gí-bûn kang-tsok-tsiá。
,陳柏中， 國立清華大學、物理系， 助理教授。,"Tân Peh-tiong， Kok-li̍p Tshing-huâ Tāi-ha̍k, Bu̍t-lí Hē， tsōo-lí kàu-siū。"
,摘要,Tiah-iàu
,語詞搭配(collocation)是學習語詞按怎使用真好的工具，,"Gí-sû tah-phuè(collocation) sī ha̍k-si̍p gí-sû án-nuá sú-iōng tsin hó ê kang-khū,"
,這會當透過 對語料的互訊息(mutual information) 佮 相關度(correlation) 的統計來得著， 毋過嘛會產生袂少無必要的資料(noise)。,"tse ē-tàng thàu-kuè tuì gí-liāu ê Hōo-sìn-sit (mutual information) kah Siong-kuan-tōo (correlation) ê thóng-kè lâi tit--tio̍h, m̄-koh mā ē sán-sing bē-tsió bô pit-iàu ê tsu-liāu (noise)."
,本文提出利用詞類的訊息來進行篩選ê方法， 自動共無必要的資料提掉， 提升自動台語語詞搭配的品質， 幫贊台語語詞的學習。,"Pún-bûn thê-tshut lī-iōng sû-luī sìn-sit lâi tsìn-hîng thai-suán ê hong-huat, tsū-tōng kā bô pit-iàu ê tsu-liāu the̍h-tiāu, thê-sing tsū-tōng Tâi-gí gí-sû tah-phuè ê phín-tsit, pang-tsān Tâi-gí gí-sû ê ha̍k-si̍p."
,實驗結果顯示， 利用詞類ê篩選， 動詞—名詞(V—N)詞組 比 形容詞—名詞(A—N) 詞組 會當得著較好的結果；,"Si̍t-giām kiat-kó hián-sī, lī-iōng sû-luī ê thai-suán, tōng-sû — bîng-sû ( V—N ) sû-tsoo pí hîng-iông-sû — bîng-sû ( A—N ) sû-tsoo ē-tàng tit-tio̍h khah-hó ê kiat-kó;"
,查詢一个動詞正爿的名詞 抑是一个名詞倒爿的動詞的語詞搭配，所揣出來的資料嘛真有學習參考的價值。,"tshâ-sûn tsi̍t-ê tōng-sû tsiànn-pîng ê bîng-sû iah-sī tsi̍t-ê bîng-sû tò-pîng ê tōng-sû ê gí-sû tah-phuè, sóo tshuē--tshut-lâi ê tsu-liāu mā tsin ū ha̍k-si̍p tsham-khó ê kè-ta̍t."
,毋過若欲進一步提升自動語詞搭配的品質， 咱猶閣有誠濟空課愛做。,"M̄-koh nā beh tsìn-tsi̍t-pōo thê-sing tsū-tōng gí-sû tah-phuè ê phín-tsit, lán iah-koh ū tsiânn-tsē khang-khuè ài tsò."
,關鍵詞﹕ 台語文、語詞搭配、互訊息、相關度、語文教學,"Kuan-kiān-sû: Tâi-gí-bûn, Gí-sû Tah-phuè, Hōo-sìn-sit, Siong-kuan-tōo, Gí-bûn Kàu-ha̍k"
,1. 踏話頭：語料庫、語詞搭配,"It. Ta̍h uē-thâu: Gí-liāu-khòo, Gí-sû Tah-phuè"
,「搭配」這个詞， 台語閣會使講「參佮」、「照佮」、「sann佮」、「配搭」、...等等， 毋過為著佮華語詞對應， 所以採用「搭配」。,"""Tah-phuè"" tsit-ê sû, Tâi-gí koh ē-sái kóng ""tsham-kah"", ""tsiàu-kah"", ""sann-kah"", ""phuè-tah"", ... tíng-tíng, m̄-koh uī-tio̍h kah Huâ-gí-sû tuì-ìng, sóo-í tshái-iōng ""tah-phuè""."
,語料庫就是囥語言材料的倉庫， 伊會使講是人類所講、所寫的語言文字的一个樣本，,"Gí-liāu-khòo tō-sī khǹg gí-giân tsâi-liāu ê tshng-khòo, i ē-sái kóng sī jîn-luī sóo kóng, sóo siá ê gí-giân bûn-jī ê tsi̍t-ê iūnn-pún,"
,透過這个樣本， 咱通透過語料庫了解這个語言、文字的使用情形。,"Thàu-kuè tsit ê iūnn-pún, lán thang thàu-kuè gí-liāu-khòo liáu-kái tsit-ê gí-giân, bûn-jī ê sú-iōng tsîng-hîng."
,二十世紀60年代， 英文的語料庫開始建立。,"Jī-tsa̍p sè-kí lio̍k-khòng nî-tāi, Ing-bûn ê gí-liāu-khòo khai-sí kiàn-li̍p."
,90年代， 華文的語料庫嘛開始佇台灣、中國等所在建立。,"kiú-khòng nî-tāi, Huâ-bûn ê gí-liāu-khòo mā khai-sí tī Tâi-uân, Tiong-kok tíng sóo-tsāi kiàn-li̍p."
,台文的起步較晏， 一直到這世紀(21世紀)才開始。,"Tâi-bûn ê khí-pōo khah uànn, it-ti̍t kàu tsit sè-kí (jī-tsa̍p-it sè-kí) tsiah khai-sí."
,對強勢語言來講， 語料庫的建立代表這个語言的重要性， 因為建立了後會帶動這的語言的相關研究， 嘛宣示伊佇學術界的地位；,"Tuì kiông-sè gí-giân lâi kóng, gí-liāu-khòo ê kiàn-li̍p tāi-piáu tsit-ê gí-giân ê tiōng-iàu-sìng, in-uī kiàn-li̍p liáu-āu ē tài-tōng tsit-ê gí-giân ê siong-kuan gián-kiù, mā suan-sī i tī ha̍k-su̍t-kài ê tē-uī;"
,對弱勢語言來講， 語料庫的建立是這个語言欲復興的一个重要基礎，因為利用著主導世界行向的電腦科技， 而且有機會予這个語言佮其它的強勢語言做連結。,"tuì jio̍k-sè gí-giân lâi kóng, gí-liāu-khòo ê kiàn-li̍p sī tsit-ê gí-giân beh ho̍k-hing ê tsi̍t-ê tiōng-iàu ki-tshóo, in-uī lī-iōng-tio̍h tsú-tō sè-kài kiânn-hiòng ê tiān-nóo kho-ki, jî-tshiánn ū ki-huē hōo tsit-ê gí-giân kah kî-tha ê kiông-sè gí-giân tsò liân-kiat."
,語料庫的應用研究有誠濟， 佇遮，阮針對語文教學的語詞搭配做較詳細的探討。,"Gí-liāu-khòo ê ìng-iōng gián-kiù ū tsiânn tsē, tī tsia, gún tsiam-tuì gí-bûn kàu-ha̍k ê gí-sû tah-phuè tsò khah siông-suè ê thàm-thó."
,語詞搭配(collocation) 就是「語詞用會當預測的方式組合做伙的方式」， 嘛有人講是「仝一个文本內底，佇真近的所在共同出現的兩个抑是兩个以上的語詞」。,"Gí-sû tah-phuè(collocation) tō-sī ""Gí-sû iōng ē-tàng ū-tshik ê hong-sik tsoo-ha̍p tsò-hué ê hong-sik"", mā ū-lâng kóng sī ""Kāng tsi̍t-ê bûn-pún lāi-tué, ī tsin kūn ê sóo-tsāi kiōng-tông tshut-hiān ê nn̄g ê iah-sī nn̄g ê í-siōng ê gí-sû""."
,語詞搭配會使學習著一个語詞ê慣用方法，,"Gí-sû tah-phuè ē-sái ha̍k-si̍p-tio̍h tsi̍t-ê gí-sû ê kuàn-iōng hong-huat,"
,比一个例，,"pí tsi̍t-ê lē,"
,咱訂火車單， 閣去車頭付錢提著車單， 咱會使講「車單拍好矣」，,"lán tīng hé-tshia-tuann, koh khì tshia-thâu hù-tsînn the̍h-tio̍h tshia-tuann, lán ē-sái kóng ""tshia-tuann phah hó--ah"","
,「拍」佮「摃」的意思相仝， 毋過咱袂使講「車單摃好矣」，,"""phah"" kah ""kòng"" ê ì-sù sio-kâng, m̄-koh lán bē-sái kóng ""tshia-tuann kòng hó--ah"","
,所以， 「拍」kah「車單」就有搭配ê關係， 其中一个詞若是用同義詞共換掉， 這个搭配關係無一定會繼續存在。,"sóo-í, ""phah"" kah ""tshia-tuann"" tō ū tah-phuè ê kuan-hē, kî-tiong tsi̍t-ê sû nā-sī iōng tông-gī-sû kā uānn-tiāu, tsit-ê tah-phuè kuan-hē bô-it-tīng ē kè-sio̍k tsûn-tsāi."
,兩个語詞欲按怎鬥陣使用， 一般ê辭典並無特別kā註明， 這對語言ê學習加減有阻礙。,"Nn̄g-ê gí-sû beh án-nuá tàu-tīn sú-iōng, it-puann ê sû-tián pīng-bô ti̍k-pia̍t kā tsù-bîng, tse tuì gí-giân ê ha̍k-si̍p ke-kiám ū tsóo-gāi."
,台灣人學英文， 硬記英文語詞，,"Tâi-uân-lâng o̍h Ing-bûn, ngē-kì Ing-bûn gí-sû,"
,欲用英文佮人溝通ê時陣， 利用遮的語詞鬥出一句咱掠做會通ê英文句， 毋過講英語ê人可能捎無貓仔門，,"beh iōng Ing-bûn kah lâng koo-thong ê sî-tsūn, lī-iōng tsia ê gí-sû tàu tshut tsi̍t-kù lán lia̍h-tsò ē thong ê Ing-bûn-kù, m̄-koh kóng Ing-gí ê lâng khó-lîng sa bô niau-á-mn̂g,"
,因為咱ê語詞搭配錯誤， 錯誤可能包括語法kah慣用語。,"in-uī lán ê gí-sû tah-phuè tshò-gōo, tshò-gōo khó-lîng pau-kuah gí-huat kah kuàn-iōng-gí."
,所以語詞搭配成做語言學習真重要ê一部分。,Sóo-í gí-sû tah-phuè tsiânn-tsò gí-giân ha̍k-si̍p tsin tiōng-iàu ê tsi̍t-pōo-hūn.
,英文ê部分， 出版袂少語詞搭配辭典， 嘛是為著濟濟英語ê學習者。,"Ing-bûn ê pōo-hūn, tshut-pán bē-tsió gí-sû tah-phuè sû-tián, mā-sī uī-tio̍h tsuē-tsuē Ing-gí ê ha̍k-si̍p-tsiá."
,台語ê學習敢有需要注意語詞搭配？,Tâi-gí ê ha̍k-si̍p kám ū su-iàu tsù-ì gí-sû tah-phuè?
,當然有需要， 包括對想beh學台語ê外國人， 嘛包括咱這代kah下一代。,"Tong-jiân ū su-iàu, pau-kuah tuì siūnn-beh o̍h Tâi-gí ê guā-kok-lâng, mā pau-kuah lán tsit-tāi kah ē-tsi̍t-tāi."
,受著強勢ê華語影響， 誠濟自認為會曉講台語ê人， 台語講起來mā是li-li-lak-lak，,"Siū-tio̍h kiông-sè ê Huâ-gí íng-hióng, tsiânn tsē tsū-jīm-uî ē-hiáu kóng Tâi-gí ê lâng, Tâi-gí kóng--khí-lâi li-li-lak-lak,"
,嘛因為用華語思考， 有ê人「一尾魚」煞變做「一條魚」。,"mā in-uī iōng Huâ-gí su-khó, ū-ê-lâng ""tsi̍t-bué hî"" suah pìnn-tsò ""tsi̍t-tiâu hî""."
,建立台語ê語詞搭配辭典是台語教學真重要ê一部份，,"Kiàn-li̍p Tâi-gí ê gí-sû tah-phuè sû-tián sī Tâi-gí kàu-ha̍k tsin tiōng-iàu ê tsi̍t-pōo-hūn,"
,可惜目前猶無， 這是語言學界ê責任。,"khó-sioh bo̍k-tsiân iah bô, tse-sī gí-giân-ha̍k-kài ê tsik-jīm."
,本文是徛佇資訊科學ê角度， 提出現時另外一个通好運用ê方式： 利用台語文語料庫這个資源來建立台語語詞搭配ê資料。,"Pún-bûn sī khiā tī tsu-sìn kho-ha̍k ê kak-tōo, thê-tshut hiān-sî līng-guā tsi̍t-ê thang-hó ūn-iōng ê hong-sik: Lī-iōng Tâi-gí-bûn gí-liāu-khòo tsit-ê tsu-guân lâi kiàn-li̍p Tâi-gí gí-sû tah-phuè ê tsu-liāu."
,2. 自動語詞搭配做法,Jī. Tsū-tōng Gí-sû Tah-phuè Tsò-huat
,根據語料庫， 欲共共同出現而且互相關係密切ê語詞揣出來， 是利用統計ê方法。,"Kin-kù gí-liāu-khòo , beh kā kiōng-tông tshut-hiān jî-tshiánn hōo-siong kuan-hē bi̍t-tshiat ê gí-sû tshuē--tshut-lâi, sī lī-iōng thóng-kè ê hong-huat."
,有兩个公式會使做，,"Ū nn̄g-ê kong-sik ē-sái tsò,"
,第一个是互訊息(mutual information，以下簡稱MI)， 設使A、B是語詞， 這兩个語詞ê MI ê公式是寫做按呢。,"tē-it-ê sī hōo-sìn-sit (mutual information, í-hā kán-tshing MI ), siat-sú A, B sī gí-sû, tsit nn̄g-ê gí-sû ê MI ê kong-sik sī siá-tsò án-ne."
,其中， 「P of A」是語詞A ê機率，,"Kî-tiong, ""P of A"" sī gí-sû A ê ki-lu̍t,"
,設使A 攏總出現 「Frequence of A」 擺， 所有ê語料攏總有N个詞(word tokens)， 「P of A」 等於 N 分之「Frequence of A」,"siat-sú A lóng-tsóng tshut-hiān ""Frequence of A"" pái, sóo-ū ê gí-liāu lóng-tsóng ū N-ê sû (word tokens), ""P of A"" tíng-î N hun tsi ""Frequence of A""."
,仝款， 「P of B」是語詞B ê機率， 「P of AB」是詞組AB ê機率。,"Kāng-khuán, ""P of B"" sī gí-sû B ê ki-lu̍t, ""P of AB"" sī sû-tsoo AB ê ki-lu̍t."
,咱分三種情形來討論：,Lán hun sann-tsióng tsîng-hîng lâi thó-lūn:
,(a) 設使A後壁干焦會出現B， B頭前干焦會出現A， 這兩个詞一定成對出現，,"(a) Siat-sú A āu-piah kan-na ē tshut-hiān B, B thâu-tsîng kan-na ē tshut-hiān A, tsit nn̄g-ê sû it-tīng sîng-tuì tshut-hiān,"
,這款情形下， 「P of A」近倚「P of B」近倚「P of AB」， 「MI of AB」 近倚 「負log P of AB」， 是一个較大ê正數；,"tsit-khuán tsîng-hîng hā, ""P of A"" kīn-uá ""P of B"" kīn-uá ""P of AB"", ""MI of AB"" kīn-uá ""hū log P of AB"", sī tsi̍t-ê khah tuā ê tsiànn-sòo;"
,若是AB定定成對出現， 毋過A後壁會接B以外其它ê詞， B頭前嘛可能會接A以外其它ê詞，,"nā-sī AB tiānn-tiānn sîng-tuì tshut-hiān, m̄-koh A āu-piah ē tsiap B í-guā ê sû, B thâu-tsîng mā khó-lîng ē tsiap A í-guā ê sû,"
,這个時陣， 「MI of AB」可能嘛是正數， 毋過會較細；,"tsit-ê sî-tsūn, ""MI of AB"" khó-lîng mā-sī tsiànn-sòo, m̄-koh ē khah suè;"
,(b) 設使A佮B無關係（獨立事件），,"(b) Siat-sú A kah B bô kuan-hē (to̍k-li̍p sū-kiānn),"
,"「P of AB」近倚""P of A""乘""P of B""， 所以「MI of AB」近倚0；","""P of AB"" kīn-uá ""P of A"" sîng ""P of B"" , sóo-í ""MI of AB"" kīn-uá 0;"
,(c) 設使語詞A出現致使B較袂出現，,"(c) Siat-sú gí-sû A tshut-hiān tì-sú B khah buē tshut-hiān,"
,"「P of AB」 遠小於 ""P of A"" 乘 ""P of B"" , 所以「MI of AB」是負數。","""P of AB"" uán sió î ""P of A"" sîng ""P of B"" , sóo-í ""MI of AB"" sī hū-sòo ."
,基本上， 語料愈大， 統計ê結果愈有代表性。,"Ki-pún siōng, gí-liāu jú tuā, thóng-kè ê kiat-kó jú ū tāi-piáu-sìng."
,第二个是相關度(correlation，以下簡稱CR)， 這嘛是一个統計ê公式：,"Tē-jī-ê sī siong-kuan-tōo (correlation, í-hā kán-tshing CR), tse mā-sī tsi̍t-ê thóng-kè ê kong-sik:"
,簡單講， 欲算「CR of AB」，就共語料內底ê詞組分做四个部分， 透過頂面ê公式來計算。,"Kán-tan kóng, beh sǹg ""CR of AB"", tō kā gí-liāu lāi-té ê sû-tsoo hun-tsò sì ê pōo-hūn, thàu-kè tíng-bīn ê kong-sik lai kè-sǹg."
,算出來ê數字攏是正數，,"Sǹg--tshut-lâi ê sòo-jī lóng-sī tsiànn-sòo,"
,"AB兩个語詞若定定做陣出現， 「CR of AB」可能超過10,000， 甚至超過100,000。","AB nnḡ-ê gí-sû nā tiānn-tiānn tsò-tīn tshut-hiān, ""CR of AB"" khó-lîng tshiau-kuè tsi̍t-bān, sīm-tsì tshiau-kuè tsa̍p-bān."
,愛注意ê是， 有時仔若拍字錯誤， 因為錯字ê詞頻真低， 會致使MI佮CR的分數變足懸。,"Ài tsù-ì ê sī, ū-sî-á nā phah-jī tshò-gōo, in-uī tshò-jī ê sû-pîn tsin kē, ē tì-sú MI kah CR ê hun-sòo piàn tsiok kuân."
,為著避免這个情形， 會使設詞頻ê限制，,"Uī-tio̍h phiah-bián tsit-ê tsîng-hîng, koh ài siat sû-pîn ê hān-tsè,"
,就是講，欲計算MI(AB)， 會使限制詞組AB的頻率超過一个數目（可比出現10擺以上）， 才來計算， 若無就共提掉。,"tō-sī kóng, beh kè-sǹg MI(AB), ē-sái hān-tsè sû-tsoo AB ê pîn-lu̍t tshiau-kè tsi̍t-ê sòo-bo̍k ( khó-pí tshut-hiān tsa̍p-pái í-siōng), tsiah lâi kè-sǹg, nā-bô tō kā the̍h-tiāu."
,3. 利用詞類訊息提升品質,Sann. Lī-iōng sû-luī sìn-sit thê-sing phín-tsit
,用統計ê方式來揣語詞搭配， 佮語言專家利用伊專業智識揣出來ê， 當然加減會無仝款。,"Iōng thóng-kè ê hong-sik lâi tshuē gí-sû tah-phuè, kah gí-giân tsuan-ka lī-iōng i tsuan-gia̍p tì-sik tshuē--tshut-lâi--ê, tong-jiân ke-kiám ē bô kāng-khuán."
,用統計方式， 咱有簡化， 限定佇相倚ê兩个語詞，,"Iōng thóng-kè hong-sik, lán ū kán-huà, hān-tiānn tī sio-uá ê nn̄g-ê gí-sû,"
,實際上有ê互相搭配ê語詞並無相倚， 「拍車單」有可能講做「拍兩張車單」，,"si̍t-tsè siōng ū-ê hōo-siong tah-phuè ê gí-sû pīng-bô sio-uá, ""phah tshia-tuann"" ū khó-lîng kóng tsò ""phah nn̄g tiunn tshia-tuann"","
,嘛有可能是三个語詞互相搭配， 可比「除了……以外，猶閣 ……」。,"mā ū khó-lîng sī sann-ê gí-sû hōo-siong tah-phuè, khó-pí "" tû-liáu ... í-guā, iah-koh ...""."
,當然咱會使修正統計方式， 共無相倚毋過離無遠ê語詞嘛考慮入來， 抑是修改公式來計算三个語詞ê互相關係。,"Tong-jiân lán ē-sái siu-tsìng thóng-kè hong-sik, kā bô sio-uá m̄-koh lī bô hn̄g ê gí-sû mā khó-lū--ji̍p-lâi, iah-sī siu-kái kong-sik lâi kè-sǹg sann-ê gí-sû ê hōo-siong kuan-hē."
,總是按呢做加足厚工， 增加誠濟計算量， 改進ê成果嘛真有限。,"Tsóng--sī an-ne tsò ke tsiok kāu-kang, tsing-ka tsiânn tsē kè-sǹg-liōng, kái-tsìn ê sîng-kó mā tsin iú-hān."
,用統計方式做， 並毋是欲取代專家，,"Iōng thóng-kè ê hong-sik tsò, pīng m̄-sī beh tshú-tāi tsuan-ka,"
,毋過， 咱利用電腦會當處理大量資料ê特性， 提供電腦計算出來ê結果， 對學習者佮專家攏有參考作用，,"m̄-koh, lán lī-iōng tiān-nóo ē-tàng tshú-lí tuā-liōng tsu-liāu ê ti̍k-sìng, thê-kiong tiān-nóo kè-sǹg--tshut-lâi ê kiat-kó, tuì ha̍k-si̍p-tsiá kah tsuan-ka lóng ū tsham-khó tsok-iōng,"
,專家所列出來ê語詞搭配， 有ê因為實際上較少使用， 致使統計結果並無表現出來；,"tsuan-ka sóo lia̍t--tshut-lâi ê gí-sû tah-phuè, ū-ê in-uī si̍t-tsè siōng khah tsió sú-iōng, tì-sú thóng-kè kiat-kó pīng-bô piáu-hiān--tshut-lâi;"
,統計結果有， 毋過專家無列出來ê， 有可能並無什麼意義，,"thóng-kè kiat-kó ū, m̄-koh tsuan-ka bô lia̍t--tshut-lâi ê, ū khó-lîng pīng bô siánn-mé ì-gī,"
,總是伊佇實際使用上有較懸的牽連， 嘛提供專家參考佮研究ê方向。,"tsóng--sī i tī si̍t-tsè sú-iōng siōng ū khah kuân ê khan-liân, mā thê-kiong tsuan-ka tsham-khó kah gián-kiù ê hong-hiòng."
,"另外， 根據英文ê語料庫做出來ê語詞搭配， 介詞(in, at,...)、指示代名詞(that)、冠詞(a, the, ...) 因為頻率真懸， 遮ê語詞ê語詞搭配(""of the"", ""that the"", ""to be"", ""in a"", ...) 嘛攏排佇誠頭前。","Līng-guā, kun-kù Ing-bûn ê gí-liāu-khòo tsò--tshut-lâi ê gí-sû tah-phuè, kài-sû (in, at,...), tsí-sī tāi-bîng-sû (that), kuàn-sû (a, the,...) in-uī pîn-lu̍t tsin kuân, tsia ê gí-sû ê gí-sû tah-phuè (""of the"", ""that the"", ""to be"", ""in a"", ...) mā lóng pâi tī tsiânn thâu-tsîng."
,對遮咱發現，詞類會使提供咱一个真好ê線索，,"Uì tsia lán huat-hiān, sû-luī ē-sái thê-kiong lán tsi̍t-ê tsiânn hó ê suànn-soh,"
,假使咱會當利用詞類ê訊息， 對統計出來ê語詞搭配結果做分類整理， 對學習者來講應該閣較有幫贊。,"ká-sú lán ē-tàng lī-iōng sû-pîn ê sìn-sit, tuì thóng-kè--tshut-lâi ê gí-sû tah-phuè kiat-kó tsò hun-luī tsíng-lí, tuì ha̍k-si̍p-tsiá lâi kóng ìng-kai koh-khah ū pang-tsān."
,有詞類訊息ê台語辭典， 包括日本天理大學ê《現代閩南語辭典》(村上嘉英編，1981年)、 台北中華語文研習所ê《台英辭典》(Embree編，1984)、...等， 可惜並無電子檔案通好運用。,"Ū sû-luī sìn-sit ê Tâi-gí sû-tián, pau-kuah Ji̍t-pún Thian-lí tāi-ha̍k ê ""Hiān-tāi Bân-lâm-gí sû-tián""(Murakami Yoshihide pian, 1981 nî), Tâi-pak Tiong-huâ gí-bûn gián-si̍p-sóo ê ""Tâi-ing sû-tián"" (Embree pian, 1984), ... tíng, khó-sioh pīng-bô tiān-tsú tóng-àn thang-hó ūn-iōng."
,所以阮只好踅一輾， 以線頂台文華文辭典做基礎， 將台文ê詞條透過華文對譯， 對到中研院詞庫小組整理ê八萬目華文詞條， 對華文詞條得著詞類訊息。,"Sóo-í gún tsí-hó se̍h tsi̍t-lìn, í suànn-tíng Tâi-bûn Huâ-bûn sû-tián tsò ki-tshóo, tsiong Tâi-bûn ê sû-tiâu thàu-kuè Huâ-bûn tuì-i̍k, tuì kàu Tiong-gián-īnn Sû-khòo sió-tsoo tsíng-lí ê peh-bān-bo̍k Huâ-bûn sû-tiâu, uì Huâ-bûn sû-tiâu tit-tio̍h sû-luī sìn-sit."
,詞庫小組ê詞類分較幼， 有46个詞類， 包括動詞、名詞等攏繼續有分細類落去，,"Sû-khòo sió-tsoo ê sû-luī pun khah iù, ū 46-ê sû-luī, pau-kuah tōng-sû, bîng-sû tíng lóng kè-sio̍k ū pun sè-luī lo̍h--khì,"
,毋過計算語詞搭配，咱無需要分遐爾幼， 用大類來分就好， 包括名詞、動詞、形容詞、 副詞、連接詞、介詞、語氣詞、感嘆詞等等。,"m̄-koh kè-sǹg gí-sû tah-phuè, lán bô su-iàu pun hiah-nī iù, iōng tuā-luī lâi pun tō hó, pau-kuah bîng-sû, tōng-sû, hîng-iông-sû, hù-sû, liân-tsiap-sû, kài-sû, gí-khì-sû, kám-thàn-sû tíng-tíng."
,4. 實驗步數,Si̍t-giām pōo-sòo
,下面是本實驗ê做法：,Ē-bīn sī pún si̍t-giām ê tsò-huat:
,(a) 資料包括台語文語料、 台文華文線頂辭典（以下簡稱台華辭典）佮中研院詞庫小組八萬目詞(華文)。,"(a) Tsu-liāu pau-kuah Tâi-gí-bûn gí-liāu, Tâi-bûn Huâ-bûn suànn-tíng sû-tián (í-hā kán-tshing Tâi-huâ sû-tián ) kah Tiong-gián-īnn Sû-khòo-sió-tsoo pueh-bān-ba̍k sû (Huâ-bûn)."
,其中，台語文語料庫ê來源是台語文界ê朋友，楊允言負責整理，,"Kî-tiong, Tâi-gí-bûn gí-liāu-khòo ê lâi-guân sī Tâi-gí-bûn-kài ê pîng-iú, Iûnn Ún-giân hū-tsik tsíng-lí,"
,"包括全羅3,462,367个音節 佮漢羅5,568,057个音節；",pau-kuah tsuân-lô sann-pah sì-tsa̍p-la̍k-bān nn̄g-tshing sann-pah la̍k-tsa̍p-tshit ê im-tsiat kah Hàn-lô gōo-pah gōo-tsa̍p-la̍k-bān peh-tshing khòng gōo-tsa̍p-tshit ê im-tsiat;
,台華辭典主要貢獻者是鄭良偉，閣有台語文界朋友鬥補充詞條， 目前有6萬2千外个詞條，每一个詞條包括漢羅、全羅、華文對譯三个欄位。,"Tâi-huâ sû-tián tsú-iàu kòng-hiàn-tsiá sī Tēnn Liông-uí, koh ū Tâi-gí-bûn-kài pîng-iú tàu póo-tshiong sû-tiâu, bo̍k-tsiân ū la̍k-bān nn̄g-tshing-guā-ê sû-tiâu, muí tsi̍t-ê sû-tiâu pau-kuah Hàn-lô, tsuân-lô, Huâ-bûn tuì-i̍k sann-ê nuâ-uī."
,(b) 全羅ê台語文語料無需要經過斷詞，毋過漢羅ê需要，,"(b) Tsuân-lô ê Tâi-gí-bûn gí-liāu bô su-iàu king-kè tn̄g-sû, m̄-koh Hàn-lô--ê su-iàu,"
,"斷詞ê做法是根據台華辭典，採用「倒頭上大比對」( backward maximal matching, BMM )演算法。","tn̄g-sû ê tsò-huat sī kun-kù Tâi-huâ sû-tián, tshái-iōng ""tò-thâu siōng-tuā pí-tuì"" (backward maximal matching, BMM) ián-suàn-huat."
,"語詞ê數量， 全羅有2,436,599个， 漢羅有4,051,195个。","Gí-sû ê sòo-liōng, tsuân-lô u nn̄g-pah sì-tsa̍p-sann-bān la̍k-tshing gōo-pah káu-tsa̍p-káu ê, Hàn-lô ū sì-pah khòng gōo-bān tsi̍t-tshing tsi̍t-pah káu-tsa̍p-gōo ê."
,(c) 每一个語詞，透過台華辭典ê華文對譯， 對到中研院詞庫小組八萬目詞ê詞條， 揣出詞類， 詞類可能有幾lō个， 暫時無做處理。,"(c) Muí tsi̍t-ê gí-sû, thàu-kè Tâi-huâ sû-tián ê Huâ-bûn tuì-i̍k, tuì kàu Tiong-gián-īnn sû-khòo sió-tsoo peh-bān-ba̍k sû ê sû-tiâu, tshuē-tshut sû-luī, sû-luī khó-lîng ū kuí-lō ê, tsiām-sî bô tsò tshú-lí."
,因為無處理含糊性問題， 所以會影響著實驗結果ê品質。,"In-uī bô tshú-lí hâm-hôo-sìng ê būn-tuê, ē íng-hióng-tio̍h si̍t-giām kiat-kó ê phín-tsit."
,另外，本實驗採用簡化ê詞類， 干焦分大類：動詞、名詞、形容詞、...等等，,"Līng-guā, pún si̍t-giām tshái-iōng kán-huà ê sû-luī, kan-na pun tuā-luī: tōng-sû, bîng-sû, hîng-iông-sû, ... tíng-tíng,"
,其中，動詞VH小類是「狀態不及物述詞」， 親像「浪漫」、「特別」、「辛苦」、「豐富」、「心酸」、「感動」， 阮共改做形容詞。,"kî-tiong, tōng-sû VH sió-luī sī ""Tsōng-thài put-ki̍p-bu̍t su̍t-sû"", tshin-tshiunn ""lōng-bān"", ""ti̍k-pia̍t"", ""sin-khóo"", ""hong-hù"", ""sim-sng"", ""kám-tōng"", gún kā kái-tsò hîng-iông-sû."
,按呢修改，有ê無問題，部分可能有問題。,"An-ne siu-kái, ū-ê bô būn-tuê, pōo-hūn khó-lîng ū būn-tuê."
,(d) 計算兩个相倚ê語詞的MI佮CR，閣經過詞類ê篩選。,"(d) Kè-sǹg nn̄g-ê sio-uá ê gí-sû ê MI kah CR, koh king-kè sû-luī ê thai-suán."
,因為資料量誠大， 這擺實驗干焦揣A-N（形容詞——名詞）、V-N（動詞——名詞）詞組。,"In-uī tsu-liāu-liōng tsiânn tuā, tsit-pái si̍t-giām kan-na tshuē A-N (hîng-iông-sû —— bîng-sû), V-N (tōng-sû —— bîng-sû ) sû-tsoo."
,5. 實驗結果,Gōo. Si̍t-giām kiat-kó
,本實驗ê程式用Java寫，共結果輸出到資料庫， 資料量誠大。,"Pún si̍t-giām ê thîng-sik iōng Java siá, kā kiat-kó su-tshut kàu tsu-liāu-khòo, tsu-liāu-liōng tsiânn tuā."
,本節利用表格佮文字說明來展示實驗成果。,Pún-tsiat lī-iōng pió-keh kah bûn-jī suat-bîng lâi tián-sī si̍t-giām sîng-kó.
,5.1 MI佮CR 共同詞組數量,Gōo tiám it MI kah CR kiōng-tông sû-tsoo sòo-liōng
,"表一 共 MI 佮 CR頭前 30 / 100 / 500 / 1,000 / 3,000 / 5,000 个共同詞組 ê數量列出來， 漢羅佮全羅分開算， 待討論：(這个詞組，佇MI佮CR兩个統計表攏有出現)","Pió-it kā MI kah CR thâu-tsîng 30 / 100 / 500 / 1,000 / 3,000 / 5,000 ê kiōng-tông sû-tsoo ê sòo-liōng lia̍t--tshut-lâi, Hàn-lô kah tsuân-lô hun-khui sǹg, Thāi thó-lūn：( tsit-ê sû-tsoo , tī MI kah CR nn̄g-ê thóng-kè-pió lóng-ū tshut-hiān)"
,其中，漢羅ê部分，詞組至少出現10擺， 全羅ê部分，詞組至少出現5擺:,"kî-tiong, Hàn-lô ê pōo-hūn, sû-tsoo tsì-tsió tshut-hiān 10-pái, tsuân-lô ê pōo-hūn, sû-tsoo tsì-tsió tshut-hiān 5-pái:"
,表一 互訊息kah相關度 共同詞組數量比例,Piáu tsi̍t hōo-sìn-sit kah siang-kuan-tōo kiōng-tông sû-tsoo sòo-liōng pí-lē
,對表一看起來， 漢羅ê部分，MI佮CR算出來ê結果較一致，,"Uì pió-it khuànn--khí-lâi, Hàn-lô ê pōo-hūn, MI kah CR sǹg--tshut-lâi ê kiat-kó khah it-tì,"
,這應該是因為， 漢羅ê語料量較濟，統計出來ê結果較有可信度。,"tse ìng-kai sī in-uī, Hàn-lô ê gí-liāu-liōng khah tsē, thóng-kè--tshut-lâi ê kiat-kó khah ū khó-sìn-tōo."
,5.2 A-N V-N詞組,Gōo-tiám jī A-N V-N sû-tsoo
,本實驗用詞類是A-N佮V-N做篩選，,"Pún si̍t-giām iōng sû-luī sī A-N kah V-N tsò thai-suán,"
,只要這个詞組有可能是A-N抑是V-N就共掠出來，,"tsí-iàu tsit-ê sû-tsoo ū khó-lîng sī A-N iah-sī V-N tō kā lia̍h--tshut-lâi,"
,毋過因為雜訊袂少， 表2 佮 表3是對漢羅佮全羅， MI ê統計表對懸到低 分別用人工揣出是A-N抑是V-N的詞組：,"m̄-koh in-uī tsa̍p-sìn bē tsió, pió-jī kah pió-sann sī uì hàn-lô kah tsuân-lô, MI ê thóng-kè-pió uì kuân kàu kē hun-pia̍t iōng lâng-kang tshuē-tshut sī A-N iah-sī V-N ê sû-tsoo:"
,A-N詞組較僫揣， 揀出來ê有ê看起來誠勉強。,"A-N sû-tsoo khah oh tshuē, kíng--tshut-lâi--ê ū-ê khuànn--khí-lâi tsiânn bián-kióng."
,親像漢羅部分ê「旺梨」、「ām 瓜」， 自本應該是一个詞，,"Tshin-tshiūnn Hàn-lô pōo-hūn ê "" ōng lâi"", ""ām kue"", tsū-pún ìng-kai sī tsi̍t-ê sû,"
,毋過台華辭典內底有「王梨」無「旺梨」， 有「醃瓜」無「ām瓜」， 致使這幾个詞予斷詞系統切做兩个詞，,"m̄-koh Tâi-huâ sû-tián lāi-tué ū ""ông-lâi"" bô ""ōng-lâi"", ū ""am-kue"" bô ""ām-kue"", tì-sú tsit kuí-ê sû hōo tn̄g-sû hē-thóng tshiat-tsò nn̄g-ê sû,"
,煞閣因為切開ê「這兩个詞」ê結合性懸， 佇A-N詞組表現出來。,"suah koh in-uī tshiat-khui ê "" tsit nn̄g-ê sû"" ê kiat-ha̍p-sìng kuân, tī A-N sû-tsoo piáu-hiān--tshut-lâi ."
,對這个角度看， 自動語詞搭配統計表， 對辭典詞條ê收錄，會當提供一寡建議。,"Uì tsit-ê kak-tōo khuànn, tsū-tōng gí-sû tah-phuè thóng-kè-pió, tuì sû-tián sû-tiâu ê siu-lo̍k, ē-tàng thê-kiong tsi̍t-kuá kiàn-gī."
,V-N詞組ê部分，全羅ê部分真好， 對MI統計表頭前64个詞組內底就通揀出真正符合V-N ê詞組， 毋過漢羅ê部分就誠bái。,"V-N sû-tsoo ê pōo-hūn, tsuân-lô ê pōo-hūn tsin hó, uì MI thóng-kè-pió thâu-tsîng 64-ê sû-tsoo lāi-té tō thang kíng-tshut tsin-tsiànn hù-ha̍p V-N ê sû-tsoo, m̄-koh Hàn-lô ê pōo-hūn tō tsiânn bái."
,主要ê原因是斷詞， 因為語料內底ê寫法佮辭典無一致。,"Tsú-iàu ê guân-in sī tn̄g-sû, in-uī gí-liāu lāi-té ê siá-huat kah sû-tián bô it-tì."
,5.3 名詞ê動詞搭配佮動詞ê名詞搭配,Gōo-tiám sann Bêng-sû ê tōng-sû tah-phuè kah tōng-sû ê bîng-sû tah-phuè
,表四 查詢 「V-舌」,"Pió-4 Tshâ-sûn ""V-tsi̍h"""
,「MI小於零」ê部分無列出來,"""MI sió-î ling5"" ê pōo-hūn bô lia̍t--tshut-lâi"
,表五 查詢「摃-N」,"Pió-5 Tshâ-sûn ""kòng-N"""
,假使咱欲知影一个名詞頭前會使用siánn-mé動詞（倒爿搭配）， 抑是一个動詞後壁會用使用siánn-mé名詞（正爿搭配）， 用MI抑是CR來查詢，查出來ê結果真有參考價值，,"Ká-sú lán beh tsai-iánn tsi̍t-ê bîng-sû thâu-tsîng ē-sái iōng siánn-mé tōng-sû (tò-pîng tah-phuè), iah-sī tsi̍t-ê tōng-sû āu-piah ē-sái iōng siánn-mé bîng-sû (tsiànn-pîng tah-phuè), iōng MI iah-sī CR lâi tshâ-sûn, tshâ--tshut-lâi ê kiat-kó tsin ū tsham-khó kè-ta̍t,"
,舉一个例， 表四用「V-舌」查詢，表五用「kòng-N」查詢:,"kú tsi̍t ê lē, pió-sì iōng "" V-tsi̍h"" tshâ-sûn, pió-gōo iōng ""kòng-N"" tshâ-sûn:"
,這个查詢方式， 對語言學習應該有真大ê幫贊。,"Tsit-ê tshâ-sûn hong-sik, tuì gí-giân ha̍k-si̍p ìng-kai ū tsin tuā ê pang-tsān."
,5.4 主要問題,5.4 Tsú-iàu būn-tuê
,實驗ê結果並無原來按算ê遐爾好， 下面分析問題出佇佗位：,"Si̍t-giām ê kiat-kó pīng bô guân-lâi àn-sǹg ê hiah-nī hó, ē-bīn hun-sik būn-tê tshut tī tó-uī:"
,(1) 漢羅用字無一致， 致使斷詞效果無好：,"(1) Hàn-lô iōng-jī bô it-tì, tì-sú tn̄g-sû hāu-kó bô hó:"
,V-N ê部分，漢羅ê結果真bái，,"V-N ê pōo-hūn, Hàn-lô ê kiat-kó tsin bái,"
,人工tih看遮的詞組ê時， 發現有誠濟詞組是斷詞錯誤ê，,"lâng-kang tih khuànn tsia-ê sû-tsoo ê sî, huat-hiān ū tsiânn-tsē sû-tsoo sī tn̄g-sû tshò-gōo--ê,"
,有ê是台華辭典內無這个詞，,"ū-ê sī Tâi-huâ sû-tián lāi bô tsit-ê sû,"
,有ê是語料ê漢羅寫法kah台華辭典內ê無仝， 實際上， 語料內底ê寫法就無一致，,"ū-ê sī gí-liāu ê Hàn-lô siá-huat kah Tâi-huâ sû-tián lāi ê bô-kâng, si̍t-tsè siōng, gí-liāu lāi-té ê siá-huat tō bô it-tì,"
,辭典無ê詞， 若beh改進， 包括加詞、專有名詞辨識、定量詞處理等等， 寫法無一致ê問題tō真僫解決， kā所有ê寫法lóng kā lok tī辭典內底 並m̄是好ê解決方式；,"sû-tián bô ê sû, nā beh kái-tsìn, pau-kuah ka sû, tsuan-iú-bîng-sû piān-sik, tīng-niû-sû tshú-lí tíng-tíng, siá-huat bô it-tì ê būn-tuê tō tsin oh kái-kuat, kā sóo-ū ê siá-huat lóng kā lok tī sû-tián lāi-tué pīng m̄-sī hó ê kái-kuat hong-sik;"
,(2) 詞類問題：,(2) Sû-luī būn-tuê:
,語言翻譯是多對多， 咱透過華語對譯詞掠詞類， 這个過程就有可能會tiòng一寡無必要ê詞類出來；,"Gí-giân huan-i̍k sī to tuì to, lán thàu-kè Huâ-gí tuì-i̍k-sû lia̍h sû-luī, tsit-ê kè-thîng tō ū khó-lîng ē tiòng tsi̍t-kuá bô pit-iàu ê sû-luī tshut-lâi;"
,另外， 一个詞有至少兩个詞類mā是真普遍ê情形， 因為無處理， 造成雜訊誠濟；,"līng-guā, tsi̍t-ê sû ū tsì-tsió nn̄g-ê sû-luī mā-sī tsin phóo-phiàn ê tsîng-hîng, in-uī bô tshú-lí, tsō-sîng tsa̍p-sìn tsiânn tsē;"
,建立台語詞ê詞類，佮確認正確詞類， 這兩件代誌攏是大工程， 毋過早慢愛做，咱才有法度閣進一步。,"kiàn-li̍p Tâi-gí-sû ê sû-luī, kah khak-jīm tsìng-khak sû-luī, tsit nn̄g-kiānn tāi-tsì lóng-sī tuā-kang-thîng, m̄-koh tsá-bān ài tsò, lán tsiah ū-huat-tōo koh tsìn-tsi̍t-pōo ."
,6. 未來方向,Lio̍k Bī-lâi hong-hiòng
,本實驗雖然有一寡成果， 總是，值得拍拚ê所在猶閣誠濟，包括：,"Pún si̍t-giām sui-jiân ū tsi̍t-kuá sîng-kó, tsóng--sī, ta̍t-tit phah-piànn ê sóo-tsāi iah-koh tsiânn tsē, pau-kuah:"
,(a) 開發線頂台語語詞搭配查詢系統， 幫贊台語相關研究ê進行；,"(a) Khai-huat suànn-tíng Tâi-gí gí-sû tah-phuè tshâ-sûn hē-thóng, pang-tsān Tâi-gí siong-kuan gián-kiù ê tsìn-hîng;"
,(b) 除了A-N V-N詞組以外， 閣整理其它詞組， 親像P-N(介詞—名詞)、 N-V(名詞—動詞)、 D-A(副詞—形容詞)、 D-V(副詞—動詞)、 V-R(動詞—代名詞)、 ……等；,"(b) Tû-liáu A-N V-N sû-tsoo í-guā, koh tsíng-lí kî-tha sû-tsoo, tsin-tshiūnn P-N (kài-sû — bîng-sû ), N-V (bîng-sû — tōng-sû ), D-A (hù-sû — hîng-iông-sû), D-V (hù-sû — tōng-sû ), V-R (tōng-sû — tāi-bîng-sû), … tíng;"
,(c) 維護台華辭典， 共MI抑是CR分數較懸ê兩个單音節詞ê語詞搭配 掠出來做人工檢查， 考慮將遮ê語詞加入辭典；,"(c) Uî-hōo Tâi-huâ sû-tián, kā MI iah-sī CR hun-sòo khah kuân ê nn̄g-ê tan-im-tsiat-sû ê gí-sû tah-phuè lia̍h tshut-lâi tsò jîn-kang kiám-tsa, khó-lū tsiong tsia ê gí-sû ka-ji̍p sû-tián;"
,(d) 改進斷詞系統， 利用BMM演算法結果做訓練資料重做， 對有至少兩種斷法ê文句， 用統計方法提懸正確率， 猶閣有專有名詞、 定量詞處理；,"(d) Kái-tsìn tn̄g-sû hē-thóng, lī-iōng BMM ián-suàn-huat kiat-kó tsò hùn-liān tsu-liāu tîng tsò, tuì ū tsì-tsió nn̄g-tsióng tn̄g-huat ê bûn-kù, iōng thóng-kè hong-huat thê-kuân tsìng-khak-lu̍t, iah-koh ū tsuan-iú bîng-sû, tīng-niû-sû tshú-lí;"
,(e) 整理台語詞類， 總是這是大工程， 嘛需要詳細ê規劃；,"(e) Tsíng-lí Tâi-gí sû-luī, tsóng--sī tse-sī tuā kang-thîng, mā su-iàu siông-sè ê kui-uē;"
,(f) 利用統計方法自動標記詞類， 解決含糊性問題， 嘛進一步處理較幼ê詞類；,"(f) Lī-iōng thóng-kè hong-huat tsū-tōng piau-kì sû-luī, kái-kuat hâm-hôo-sìng būn-tê, mā tsìn-tsi̍t-pōo tshú-lí khah iù ê sû-luī;"
,(g) 做台語文文句ê分拆(parsing)， 利用語法樹(parsing tree)改進語詞搭配ê正確率。,"(g) Tsò Tâi-gí-bûn bûn-kù ê hun-thiah(parsing), lī-iōng gí-huat-tshiū(parsing tree) kái-tsìn gí-sû tah-phuè ê tsìng-khak-lu̍t."

Im-tóng,Hàn-jī,Lô-má-jī,Tsing-kui-hàn-jī,Tsing-kui-lô-má-jī
,「蘆竹若開花，,"“Lôo-tik nā khui-hue,"
,隨風颺颺飛。」,suî hong iānn-iānn-pue.”
,這是古早的蘆洲，,"Tse sī kóo-tsá ê Lôo-tsiu,"
,上蓋有特色的風景。,siōng-kài ū ti̍k-sik ê hong-kíng.
,暗頭仔，,"Àm-thâu-á,"
,月娘出來的時，,"gue̍h-niû tshut-lâi ê sî,"
,風輕輕仔吹，,"hong khin-khin-á tshue,"
,月光照佇蘆花頂頭，,"gue̍h-kng tsiò tī lôo-hue tíng-thâu,"
,親像海湧咧跳舞仝款，,"tshin-tshiūnn hái-íng teh thiàu-bú kāng-khuán,"
,講有偌媠，,"kóng ū guā suí,"
,就有偌媠。,tō ū guā suí.
,蘆洲較早的地號名，,"Lôo-tsiu khah-tsá ê tē-hō-miâ,"
,有足濟種講法，,"ū tsiok tsē tsióng kóng-huat,"
,上早的講法是「河上洲」。,siōng tsá ê kóng-huat sī “Hô siōng tsiu”.
,因為較早是沙洲，,"In-uī khah-tsá sī sua-tsiu,"
,親像蹛佇河的頂面仝款。,tshin-tshiūnn tuà tī hô ê tíng-bīn kāng-khuán.
,另外一个講法是叫做「和尚洲」。,Līng-guā tsi̍t ê kóng-huat sī kiò-tsò “Huê-siūnn tsiu.”
,清朝時代，,"Tshing-tiâu sî-tāi,"
,彼當時的地主，,"hit-tong-sî ê tē-tsú,"
,大部份攏共土地捐予廟寺，,"tāi-pōo-hūn lóng kā thóo-tē kuan hōo biō-sī,"
,閣共廟寺租來種作，,"koh kā biō-sī tsoo lâi tsìng-tsoh,"
,用田佃的身份，,"iōng tshân-tiān ê sin-hūn,"
,減少納稅。,kiám-tsió la̍p-suè.
,一般人將遮叫做和尚厝，,"It-puann lâng tsiong tsia kiò-tsò huê-siūnn tshù,"
,嘛叫做和尚洲。,mā kiò-tsò huê-siūnn tsiu.
,蘆洲有一个人工湖，,"Lôo-tsiu ū tsi̍t ê lâng-kang-ôo,"
,號做「微風運河」，,"hō-tsò “bî-hong ūn-hô”,"
,佇遮會當釣魚、划船仔，,"tī tsia ē-tàng tiò-hî, kò tsûn-á,"
,遮的運動足時行。,tsia-ê ūn-tōng tsiok sî-kiânn.
,佇岸邊，,"Tī huānn-pinn,"
,有人騎跤踏車，,"ū lâng khiâ kha-ta̍h-tshia,"
,有人散步，,"ū lâng sàn-pōo,"
,運動兼看風景。,ūn-tōng kiam khuànn hong-kíng.
,遐的風景，,"Hia-ê hong-kíng,"
,對透早到暗時，,"uì thàu-tsá kàu àm-sî,"
,攏無仝款喔！,lóng bô kāng-khuán --ooh!
,早起會當看著日頭光佇湖的面頂跳舞；,"Tsá-khí ē-tàng khuànn-tio̍h ji̍t-thâu-kng tī ôo ê bīn-tíng thiàu-bú,"
,下晡日頭欲落山的時，,"ē-poo ji̍t-thâu beh lo̍h-suann ê sî,"
,觀音山佮淡水河，,"Kuan-im-suann kah Tām-tsuí-hô,"
,親像做伙佮日頭講再會；,tshin-tshiūnn tsò-hué kah ji̍t-thâu kóng tsài-huē;
,暗時月光來鬥幫贊，,"àm-sî gue̍h-kng lâi tàu pang-tsān,"
,湖面閃閃爍爍，,"ôo-bīn siám-siám-sih-sih,"
,親像一葩閣一葩的電火，,"tshin-tshiūnn tsi̍t pha koh tsi̍t pha ê tiān-hué,"
,予來遮的人有倚靠。,hōo lâi tsia ê lâng ū uá-khò.
,徛佇岸邊，,"Khiā tī huānn-pinn,"
,看遮爾媠的風景，,"khuànn tsiah-nī suí ê hong-kíng,"
,煩惱攏暫時擲掉，,"huân-ló lóng tsiām-sî tàn-tiāu,"
,心情輕鬆足逍遙。,sim-tsîng khin-sang tsiok siau-iâu.
,佇蘆洲，,"Tī Lôo-tsiu,"
,有一間三級古蹟的古厝，,"ū tsi̍t king sann kip kóo-tsik ê kóo-tshù,"
,彼就是蘆洲李宅，,"he tō sī Lôo-tsiu Lí the̍h,"
,到今已經超過一百年的歷史矣。,kàu-tann í-king tshiau-kuè tsi̍t-pah nî ê li̍k-sú --ah.
,上蓋特別的所在，,"Siōng-kài ti̍k-pia̍t ê sóo-tsāi,"
,無用杉仔，,"bô iōng sam-á,"
,是用磚仔、石頭鞏起來的。,"sī iōng tsng-á, tsio̍h-thâu khōng khí-lâi ê."
,李宅攏總有九个廳，,"Lí the̍h lóng-tsóng ū káu ê thiann,"
,六十間房間，,"la̍k-tsa̍p king pâng-king,"
,嘛因為較早遮是田地的尾溜，,"mā in-uī khah-tsá tsia sī tshân-tē ê bué-liu,"
,逐家攏共遮號做「田仔尾」。,ta̍k-ke lóng kā tsia hō-tsò “tshân-á-bué.”
,厝前有一窟蓮花池，,"Tshù-tsîng ū tsi̍t khut liân-hue-tî,"
,若是好天的時，,"nā-sī hó-thinn ê sî,"
,會當看著照佇水面的觀音山，,"ē-tàng khuànn-tio̍h tsiò tī tsuí-bīn ê Kuan-im-suann,"
,足趣味！,tsiok tshù-bī!
,來到李宅，,"Lâi-kàu Lí the̍h,"
,毋但會當看著古早時代的八跤眠床、鏡台，,"m̄-nā ē-tàng khuànn-tio̍h kóo-tsá sî-tāi ê peh kha bîn-tshn̂g, kiànn-tâi,"
,行過灶跤、飯廳，,"kiânn-kuè tsàu-kha, pn̄g-thiann,"
,嘛會當予你想起細漢的時，,"mā ē-tàng hōo lí siūnn-khí sè-hàn ê sî,"
,佮阿公、阿媽做伙生活的記持。,"kah a-kong, a-má tsò-hué sing-ua̍h ê kì-tî."
,下晡時仔，,"Ē-poo-sî-á,"
,日頭光對窗仔，,"ji̍t-thâu-kng uì thang-á,"
,微微仔迵入來房間，,"bî-bî-á thàng ji̍p-lâi pâng-king,"
,彼種古早的氣氛，,"hit tsióng kóo-tsá ê khì-hun,"
,予你佇遮會當數念囡仔時代的甜蜜。,hōo lí tī tsia ē-tàng siàu-liām gín-á sî-tāi ê tinn-bi̍t.
,綴時代進步，,"Tuè sî-tāi tsìn-pōo,"
,蘆洲的發展嘛愈來愈緊。,Lôo-tsiu ê huat-tián mā jú lâi jú kín.
,捷運、快速道路，,"Tsia̍t-ūn, khuài-sok tō-lōo,"
,交通的利便予遮愈來愈鬧熱。,kau-thong ê lī-piān hōo tsia jú lâi jú lāu-jia̍t.
,有閒來遮食一碗摵仔麵，,"Ū-îng lâi tsia tsia̍h tsi̍t uánn tshi̍k-á-mī,"
,行一逝湧蓮寺，,"kiânn tsi̍t tsuā Ióng-liân-sī,"
,蘆洲一定有你懷念的古早味。,Lôo-tsiu it-tīng ū lí huâi-liām ê kóo-tsá-bī.

Im-tóng,Hàn-jī,Lô-má-jī,Tsing-kui-hàn-jī,Tsing-kui-lô-má-jī
,種族屠殺的教訓,Tsíng-tso̍k tôo-sat ê kàu-hùn
,近代歷史上發生過一場閣一場的種族屠殺，,"Kīn-tāi li̍k-sú-siōng huat-sing-kuè tsi̍t tiûnn koh tsi̍t tiûnn ê tsíng-tso̍k tôo-sat,"
,這使咱有一个閣一个的紀念日，,"tse sú lán ū tsi̍t ê koh tsi̍t ê ê kì-liām-ji̍t,"
,頂個月4月拄好特別濟。,tíng kò gue̍h 4 gue̍h tú-hó ti̍k-pia̍t tsē.
,仝時陣，,"Kāng sî-tsūn,"
,佇世界的幾若位，,"tī sè-kài ê kuí-nā uī,"
,屠殺猶是當咧進行。,tôo-sat iáu sī tng-teh tsìn-hîng.
,人類敢真正有學著教訓？,Jîn-luī kám tsin-tsiànn ū o̍h-tio̍h kàu-hùn?
,是按怎會予這種代誌繼續來發生？,Sī-án-tsuánn ē hōo tsit tsióng tāi-tsì kè-sio̍k lâi huat-sing?
,這是美國資深記者Christian Caryl所寫，,"Tse sī Bí-kok tsu-tshim kì-tsiá Christian Caryl sóo siá,"
,頂禮拜刊佇《外交政策》雜誌網站的一篇文章內底問的問題。,tíng lé-pài khan tī “Guā-kau tsìng-tshik” tsa̍p-tsì bāng-tsām ê tsi̍t phinn bûn-tsiong lāi-té mn̄g ê būn-tê.
,Syria四年的戰爭已經死超過20萬人，,"Syria sì nî ê tsiàn-tsing í-king sí tshiau-kuè 20 bān lâng,"
,將近1000萬人逃難。,tsiong-kīn 1000 bān lâng tô-lān.
,一爿有總統Bashar al-Assad，,"Tsi̍t pîng ū tsóng-thóng Bashar al-Assad,"
,一爿有過激派的Islam國，,"tsi̍t pîng ū kuè-kik-phài ê Islam kok,"
,攏咧屠殺宗教上的異己。,lóng teh tôo-sat tsong-kàu-siōng ê ī-kí.
,Congo民主共和國、中非共和國、南Sudan嘛才經歷過大規模的暴行，,"Congo bîn-tsú kiōng-hô-kok, Tiong-hui kiōng-hô-kok, Lâm Sudan mā tsiah king-li̍k-kuè tuā kui-bôo ê pō-hîng,"
,目前衝突的根本原因也猶未解決。,bo̍k-tsiân tshiong-tu̍t ê kin-pún guân-in iā iáu-buē kái-kuat.
,Sudan政府也繼續佇Darfur等所在殘害少數族群。,Sudan tsìng-hú iā kè-sio̍k tī Darfur tíng sóo-tsāi tsân-hāi tsió-sòo tso̍k-kûn.
,Myanmar政府迫害信Islam教的Rohingya人，,"Myanmar tsìng-hú pik-hāi sìn Islam kàu ê Rohingya lâng,"
,有西方觀察者甚至認為已經出現種族屠殺的早期影跡。,ū se-hong kuan-tshat-tsiá sīm-tsì jīn-uî í-king tshut-hiān tsíng-tso̍k tôo-sat ê tsá-kî iánn-tsiah.
,Caryl引用學者Paul Stares的講法，,"Caryl ín-iōng ha̍k-tsiá Paul Stares ê kóng-huat,"
,現在，,"hiān-tsāi,"
,媒體的全球化，,"muî-thé ê tsuân-kiû-huà,"
,加上行動資訊科技的普遍，,"ka-siōng hîng-tōng tsu-sìn kho-ki ê phóo-phiàn,"
,大規模的暴行愈來愈歹掩崁，,"tuā-kui-bôo ê pō-hîng jú lâi jú pháinn am-khàm,"
,真緊就傳遍世界。,tsin kín tō thuân-phiàn sè-kài.
,按算欲使用暴力的統治者，,"Àn-sǹg beh sú-iōng pō-li̍k ê thóng-tī-tsiá,"
,也因此著較考慮後果。,iā in-tshú tio̍h khah khó-lī hiō-kó.
,另外，,"Līng-guā,"
,自1994年的Rwanda種族屠殺了後，,"tsū 1994 nî ê Rwanda tsíng-tso̍k tôo-sat liáu-āu,"
,國際上已經建立一寡機制，,"kok-tsè-siōng í-king kiàn-li̍p tsi̍t-kuá ki-tsè,"
,來介入阻止抑是制裁暴行，,"lâi kài-ji̍p tsóo-tsí ia̍h-sī tsè-tshâi pō-hîng,"
,比如國際刑事法院。,pí-jû kok-tsè hîng-sū huat-īnn.
,美國也佇2012年建立跨部門的委員會，,"Bí-kok iā tī 2012 nî kiàn-li̍p khuà pōo-mn̂g ê uí-uân huē,"
,共防止暴行當做重要的外交政策目標。,kā hông-tsí pō-hîng tòng-tsò tiōng-iàu ê guā-kau tsìng-tshik bo̍k-piau.
,Stares只是舉出相對的進步，,"Stares tsí-sī kí-tshut siong-tuì ê tsìn-pōo,"
,伊承認猶閣有真長的路愛行。,i sîng-jīn iáu-koh ū tsin tn̂g ê lōo ài kiânn.
,但是Caryl更加不樂觀。,Tān-sī Caryl kìng-ka put lo̍k-kuan.
,國際刑事法院佇2009年起訴Sudan總統Omar al-Bashir，,"Kok-tsè hîng-sū huat-īnn tī 2009 nî khí-sòo Sudan tsóng-thóng Omar al-Bashir,"
,毋過伊嘛是拋拋走。,m̄-koh i mā sī pha-pha-tsáu.
,舊年底，,"Kū-nî-té,"
,檢察官煞宣布暫停調查，,"kiám-tshat-kuann suah suan-pòo tsiām-thîng tiâu-tsa,"
,批評聯合國安理會無作為，,"phue-phîng liân-ha̍p-kok an-lí huē bô tsok-uî,"
,無法度掠Bashir歸案。,bô-huat-tōo lia̍h Bashir kui-àn.
,總講，,"Tsóng-kóng,"
,Caryl認為，,"Caryl jīn-uî,"
,雖然咱這馬對種族屠殺了解有較深矣，,"sui-jiân lán tsit-má tuì tsíng-tso̍k tôo-sat liáu-kái ū khah tshim --ah,"
,毋過現實是:,m̄-koh hiān-si̍t sī:
,有能力去介入阻止的國家，,"ū lîng-li̍k khì kài-ji̍p tsóo-tsí ê kok-ka,"
,若是認為按呢做會害著家己的利益，,"nā-sī jīn-uî án-ne tsò ē hāi-tio̍h ka-kī ê lī-ik,"
,就無想欲插矣。,tō bô siūnn-beh tshap --ah.
,強權互相敵對，,"Kiông-khuân hōo-siong ti̍k-tuì,"
,無法度一致行動，,"bô-huat-tōo it-tì hîng-tōng,"
,在40年前的Cambodia如此，,"tsāi 40 nî tsîng ê Cambodia jû-tshú,"
,在這時的Syria也是仝款。,tsāi tsit sî ê Syria iā sī kāng-khuán.
,這个大問題無解決，,"Tsit ê tuā būn-tê bô kái-kuat,"
,講欲予悲劇「永遠不再」，,"kóng beh hōo pi-kio̍k “íng-uán put-tsài”,"
,就只是口號。,tō tsí-sī kháu-hō.

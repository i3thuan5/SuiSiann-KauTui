Im-tóng,Hàn-jī,Lô-má-jī,Tsing-kui-hàn-jī,Tsing-kui-lô-má-jī
,一場無練習的比賽,Tsi̍t tiûnn bô liān-si̍p ê pí-sài
,車駛過長長的文心路，,"Tshia sái-kuè tn̂g-tn̂g ê Bûn-sim-lōo,"
,因為當咧起造臺中市頭一條捷運，,"in-uī tng-teh khí-tsō Tâi-tiong-tshī thâu tsi̍t tiâu tsia̍t-ūn,"
,原本開闊的四線道煞減去中央的兩線，,"guân-pún khui-khuah ê sì suànn tō suah kiám khì tiong-ng ê nn̄g suànn,"
,懸懸懸的鐵枋共倚安全島的雙爿圍起來，,"kuân-kuân-kuân ê thih-pang kā uá an-tsuân-tó ê siang-pîng uî--khí-lâi,"
,予駛車的人有一種錯覺──感覺倒手爿親像山崁，,"hōo sái-tshia ê lâng ū tsi̍t tsióng tshò-kak－－ kám-kak tò-tshiú-pîng tshin-tshiūnn suann-khàm,"
,若是無細膩摖著，,"nā-sī bô-sè-jī tshè--tio̍h,"
,彼台車定著愛送去美容；,hit tâi tshia tiānn-tio̍h ài sàng khì bí-iông;
,抑，正手爿生狂的機車，,"ia̍h, tsiànn-tshiú-pîng tshenn-kông ê ki-tshia,"
,親像崁跤掣流的溪溝，,"tshin-tshiūnn khàm-kha tshuah-lâu ê khe-kau,"
,#『ハンドル』#(ha̋n-tóo-luh)扞無好勢，,"#‘ハンドル’# (ha̋n-tóo-luh) huānn bô hó-sè,"
,驚會墜落無底深坑。,kiann ē tuī-lo̍h bô té tshim-khenn.
,──佳哉！,－－Ka-tsài!
,頭前閣過一个地下道就到比賽的會場矣！,Thâu-tsîng koh kuè tsi̍t ê tē-hā-tō tō kàu pí-sài ê huē-tiûnn --ah!
,逐年的這个時陣，,"Ta̍k nî ê tsit ê sî-tsūn,"
,總是會載學生來參加比賽，,"tsóng--sī ē tsài ha̍k-sing lâi tsham-ka pí-sài,"
,往過佇車頂，,"íng-kuè tī tshia-tíng,"
,嘛是把握最後的機會練習，,"mā sī pá-ak tsuè-āu ê ki-huē liān-si̍p,"
,針對講稿的內容、聲調、動作、表情、眼神……，,"tsiam-tuì káng-kó ê luē-iông, siann-tiāu, tōng-tsok, piáu-tsîng, gán-sîn...,"
,再三叮嚀交代；,tsài-sann ting-lîng kau-tài;
,又閣袂當予in傷緊張，,"iū-koh bē-tàng hōo in siunn kín-tiunn,"
,著愛那講笑，,"tio̍h-ài ná kóng-tshiò,"
,予in心情保持輕鬆，,"hōo in sim-tsîng pó-tshî khin-sang,"
,「養兵千日，用在一朝」，,"“Ióng ping tshian ji̍t, iōng tsāi it tiâu”,"
,若有失覺察，,"nā ū sit-kak-tshat,"
,恐驚會影響比賽的名次；,khióng-kiann ē íng-hióng pí-sài ê miâ-tshù;
,毋過，,"m̄-koh,"
,這場比賽佮較早完全無siāng――這過，,"tsit tiûnn pí-sài kah khah-tsá uân-tsuân bô siāng－－ tsit kuè,"
,毋是拚懸低，,"m̄ sī piànn kuân-kē,"
,這過，,"tsit kuè,"
,向望予in佇心肝底保留一个難忘的記持……。,ǹg-bāng hōo in tī sim-kuann-té pó-liû tsi̍t ê lân-bōng ê kì-tî....
,伊會來參加比賽，,"I ē lâi tsham-ka pí-sài,"
,的確是一場奇蹟！,tik-khak sī tsi̍t tiûnn kî-tsik!
,想彼時，,"Siūnn hit-sî,"
,我宣佈這个決定，,"guá suan-pòo tsit ê kuat-tīng,"
,伊的導師用攕擔仝款的聲嗽，,"i ê tō-su iōng tshiam-tann kāng-khuán ê siann-sàu,"
,喊出聲：「你欲訓練伊去比賽？,hiàm tshut-siann: “Lí beh hùn-liān i khì pí-sài?
,是著抑毋著？」,Sī tio̍h ia̍h m̄-tio̍h?”
,我予喝彼聲，,"Guá hōo huah hit siann,"
,心內懍一下：「學生的成績是老師的面子，,"sim-lāi lún --tsi̍t-ē: “Ha̍k-sing ê sîng-tsik sī lāu-su ê bīn-tsú,"
,更加是學校的光彩，,"kìng-ka sī ha̍k-hāu ê kong-tshái,"
,伊――敢會當代表學校做選手？」,i－－ kám ē-tàng tāi-piáu ha̍k-hāu tsò suán-tshiú? ”
,我不得不徛佇評判的角度秤斤兩……。,Guá put-tik-put khiā tī phîng-phuànn ê kak-tōo tshìn kin-niú....
,毋過，,"M̄-koh,"
,徛佇教育的立場來考慮，,"khiā tī kàu-io̍k ê li̍p-tiûnn lâi khó-lī,"
,相信這改的比賽，,"siong-sìn tsit kái ê pí-sài,"
,對這个囡仔的意義，,"tuì tsit ê gín-á ê ì-gī,"
,絕對勝過是毋是會當著等。,tsua̍t-tuì sìng-kuè sī m̄ sī ē-tàng tio̍h tíng.
,這時，,"Tsit-sî,"
,我罕得展出教育部專業級認證的 kha̋ng-páng 替伊掛保證，,"guá hán-tit tián-tshut Kàu-io̍k-pōo tsuan-gia̍p-kip jīn-tsìng ê kha̋ng-páng thè i kuà-pó-tsìng,"
,講：「仝年級的學生內底，,"kóng: “Kāng nî-kip ê ha̍k-sing lāi-té,"
,伊是唯一會曉朗讀閩南語文稿的囡仔。」,i sī uî-it ē-hiáu lóng-tho̍k Bân-lâm-gí bûn-kó ê gín-á.”
,因為我的堅持，,"In-uī guá ê kian-tshî,"
,這層代誌就按呢決定落來！,tsit tsân tāi-tsì tsiū-án-ne kuat-tīng --lo̍h-lâi!
,每一个人攏看會出，,"Muí tsi̍t ê lâng lóng khuànn ē tshut,"
,伊是一个「文化不利」的囡仔,i sī tsi̍t ê “Bûn-huà put lī” ê gín-á
,――無體面、無禮貌、無規矩――,"－－ bô thé-bīn, bô lé-māu, bô kui-kí－－"
,這是伊予我的第一印象。,tse sī i hōo guá ê tē-it ìn-siōng.
,彼日下晡，,"Hit ji̍t ē-poo,"
,有委員欲來訪視，,"ū uí-uân beh lâi hóng-sī,"
,聽候中晝食飯飽，,"thìng-hāu tiong-tàu tsia̍h-pn̄g-pá,"
,我趕緊佈置二樓會議室，,"guá kuánn-kín pòo-tì jī lâu huē-gī-sik,"
,共相關資料款佇桌頂排好勢，,"kā siong-kuan tsu-liāu khuán tī toh-tíng pâi hó-sè,"
,閬縫落來辦公室啉一杯茶。,làng-phāng lo̍h-lâi pān-kong-sik lim tsi̍t pue tê.
,都無十分鐘久，,"To bô tsa̍p hun-tsing kú,"
,轉去二樓，,"tńg-khì jī lâu,"
,煞看著款好的資料掖甲規塗跤，,"suah khuànn-tio̍h khuán hó ê tsu-liāu iā kah kui thôo-kha,"
,一个留落來上「課後照顧班」的三年仔生，,"tsi̍t ê lâu-lo̍h-lâi siōng “khò-āu tsiàu-kòo-pan” ê sann-nî-á sing,"
,當咧偷提貯文件的資料袋仔，,"tng-teh thau-the̍h té bûn-kiānn ê tsu-liāu-tē-á,"
,――這種機緣予我對這个囡仔永誌難忘。,－－ tsit tsióng ki-iân hōo guá tuì tsit ê gín-á íng tsì lân-bōng.
,也因為兼任行政，,"Iā in-uī kiam-jīm hîng-tsìng,"
,對全校特殊學生佮弱勢家庭攏有接觸，,"tuì tsuân-hāu ti̍k-sû ha̍k-sing kah jio̍k-sè ka-tîng lóng ū tsiap-tshiok,"
,「儷思」這个囡仔開始捷捷佮我的職務相牽連。,"""Lē-su"" tsit ê gín-á khai-sí tsia̍p-tsia̍p kah guá ê tsit-bū sio-khan-liân."
,伊是一个予人真頭疼的學生，,"I sī tsi̍t ê hōo lâng tsin thâu-thiànn ê ha̍k-sing,"
,講白賊、偷提物件、毋寫功課，,"kóng-pe̍h-tsha̍t, thau-the̍h mi̍h-kiānn, m̄ siá kong-khò,"
,甚至――定定無洗身軀。,sīm-tsì－－ tiānn-tiānn bô sé-sin-khu.
,佇富裕的臺灣，,"Tī hù-jū ê Tâi-uân,"
,環境衛生遮爾進步的現代社會，,"khuân-kíng uē-sing tsiah-nī tsìn-pōo ê hiān-tāi siā-huē,"
,伊是真少數予健康中心的護士，,"i sī tsin tsió-sòo hōo kiān-khong tiong-sim ê hōo-sū,"
,發現生蝨母的囡仔。,huat-hiān senn sat-bó ê gín-á.
,莫怪，,"Bo̍k-kuài,"
,連導師嘛反對伊參加比賽。,liân tō-su mā huán-tuì i tsham-ka pí-sài.
,毋過，,"M̄-koh,"
,「儷思」無體面的外表，,"“Lē-su” bô thé-bīn ê guā-piáu,"
,其實，,"kî-si̍t,"
,有一種真特殊的性質――。,ū tsi̍t tsióng tsin ti̍k-sû ê sìng-tsit－－.
,伊生做真細粒子，,"I senn-tsò tsin sè-lia̍p-tsí,"
,短短的頭毛，,"té-té ê thâu-mn̂g,"
,腌臢的穿插，,"a-tsa ê tshīng-tshah,"
,七分成人，,"tshit hun sîng lâng,"
,三分像猴，,"sann hun tshiūnn kâu,"
,予人看袂出來是查某囡仔；,hōo lâng khuànn bē tshut-lâi sī tsa-bóo gín-á;
,一雙烏白分明的目睭特別活動，,"tsi̍t siang oo-pe̍h hun-bîng ê ba̍k-tsiu ti̍k-pia̍t ua̍h-tāng,"
,應該是一个失栽培的巧巧囡仔。,ing-kai sī tsi̍t ê sit tsai-puê ê khiáu-khiáu gín-á.
,我的心肝底不三時浮現出一个疑問：,Guá ê sim-kuann-té put-sam-sî phû-hiān tshut tsi̍t ê gî-būn:
,若是予伊佮一般囡仔仝款的環境，,"nā-sī hōo i kah it-puann gín-á kāng-khuán ê khuân-kíng,"
,是毋是有可能改變伊的人生？,sī m̄ sī ū khó-lîng kái-piàn i ê jîn-sing?

Im-tóng,Hàn-jī,Lô-má-jī,Tsing-kui-hàn-jī,Tsing-kui-lô-má-jī
,彼暗，,"Hit àm,"
,我覆佇阿母的胸坎咧欶奶，,"guá phak tī a-bú ê hing-khám teh suh ling,"
,雄雄一陣人行倚來，,"hiông-hiông tsi̍t tīn lâng kiânn uá--lâi,"
,嗤嗤呲呲。,tshi tshi tshū tshū.
,無張持，,"Bô-tiunn-tî,"
,一雙手共我抱起來，,"tsi̍t siang tshiú kā guá phō--khí-lâi,"
,我的喙猶是欶奶的喙型，,"guá ê tshuì iáu sī suh ling ê tshuì hîng,"
,喙角嘛猶津一滴阿母的奶水，,"tshuì-kak mā iáu tin tsi̍t tih a-bú ê ling-tsuí,"
,我就予人𤆬離開阿母燒烙的身軀邊。,guá tō hōo lâng tshuā lī-khui a-bú sio-lō ê sin-khu-pinn.
,彼暗，,"Hit àm,"
,冷風hū-hū叫，,"líng-hong hū-hū-kiò,"
,我予人用一條索仔縛佇路邊的一欉樹仔跤，,"guá hōo lâng iōng tsi̍t tiâu soh-á pa̍k tī lōo-pinn ê tsi̍t tsâng tshiū-á-kha,"
,寒甲直直顫，,"kuânn kah ti̍t-ti̍t tsùn,"
,嘛驚甲毋敢睏，,"mā kiann kah m̄ kánn khùn,"
,大細聲哀。,tuā-sè siann ai.
,阿母無來救我，,"A-bú bô lâi kiù --guá,"
,嘛無人插我，,"mā bô lâng tshap --guá,"
,放我一个佇遐吼規暝。,pàng guá tsi̍t ê tī hia háu kui mê.
,天拍殕仔光，,"Thinn phah-phú-á-kng,"
,我忝甲眯一下仔，,"guá thiám kah bî tsi̍t-ē-á,"
,就予人佮車的聲吵精神。,tō hōo lâng kah tshia ê siann tshá tsing-sîn.
,目睭褫開，,"Ba̍k-tsiu thí--khui,"
,看著正爿是車路，,"khuànn-tio̍h tsiànn-pîng sī tshia-lōo,"
,倒爿是一个資源回收場。,tò-pîng sī tsi̍t ê tsu-guân huê-siu-tiûnn.
,亂操操的鐵籠仔疊甲懸懸懸，,"Luān-tshau-tshau ê thih láng-á thia̍p kah kuân-kuân-kuân,"
,lok-koh-sok-koh的物件鎮甲規四界，,"lok-koh-sok-koh ê mi̍h-kiānn tìn kah kui sì-kè,"
,不時閣有水對回收場流出來。,put-sî koh ū tsuí uì huê-siu-tiûnn lâu --tshut-lâi.
,四界澹糊糊，,"Sì-kè tâm-kôo-kôo,"
,予我感覺又閣寒又閣溼。,hōo guá kám-kak iū-koh kuânn iū-koh sip.
,這馬敢是秋天？,Tsit-má kám sī tshiu-thinn?
,無，,"Bô,"
,跤邊哪會遮濟樹葉仔，,"kha pinn ná ē tsiah tsē tshiū-hio̍h-á,"
,攑頭一下看，,"gia̍h-thâu tsi̍t-ē khuànn,"
,樹仔頂的葉仔有影落甲欲了矣。,tshiū-á-tíng ê hio̍h-á ū-iánn lak kah beh liáu --ah.
,我徙過來、行過去，,"Guá suá kuè-lâi, kiânn kuè-khì,"
,彼條索仔予我袂當揣著焦鬆的所在通徛。,hit tiâu soh-á hōo guá bē-tàng tshuē-tio̍h ta-sang ê sóo-tsāi thang khiā.
,我足寒的，,"Guá tsiok kuânn --ê,"
,嘛足想阿母的。,mā tsiok siūnn a-bú --ê.
,無偌久，,"Bô-guā-kú,"
,有一个縛毛尾仔、揹一个粉紅仔冊揹仔的查某囡仔行來我的身軀邊，,"ū tsi̍t ê pa̍k mn̂g-bué-á, phāinn tsi̍t ê hún-âng-á tsheh-phāinn-á ê tsa-bóo gín-á kiânn lâi guá ê sin-khu-pinn,"
,跍落來摸我的頭。,khû lo̍h-lâi bong guá ê thâu.
,伊陪我耍一睏仔，,"I puê guá sńg tsi̍t-khùn-á,"
,就隨徛起來，,"tō suî khiā --khí-lâi,"
,行對人行道彼爿去，,"kiânn uì jîn-hîng-tō hit-pîng khì,"
,閣不時越頭來看我。,koh put-sî ua̍t-thâu lâi khuànn --guá.
,自按呢，,"Tsū-án-ne,"
,我定定看著這个查某囡仔行對我遮過，,"guá tiānn-tiānn khuànn-tio̍h tsit ê tsa-bóo gín-á kiânn uì guá tsia kuè,"
,伊嘛攏會停落來佮我耍一下仔才離開。,i mā lóng ē thîng --lo̍h-lâi kah guá sńg tsi̍t-ē-á tsiah lī-khui.
,尾仔我才知影，,"Bué--á guá tsiah tsai-iánn,"
,伊是附近一間學校的小學生。,i sī hù-kīn tsi̍t king ha̍k-hāu ê sió-ha̍k-sing.
,我的主人毋知是良心發現，,"Guá ê tsú-lâng m̄ tsai sī liông-sim huat-hiān,"
,抑是聽著我逐暝寒甲哼哼叫。,ia̍h-sī thiann-tio̍h guá ta̍k mê kuânn kah hainn-hainn-kiò.
,總算佇一擺寒流來進前，,"Tsóng-sǹg tī tsi̍t pái hân-liû lâi tsìn-tsîng,"
,替我釘一跤狗籠仔，,"thè guá tìng tsi̍t kha káu láng-á,"
,予我有一个睏會落眠的所在。,hōo guá ū tsi̍t ê khùn ē lo̍h-bîn ê sóo-tsāi.
,雖然我覕佇籠仔內，,"Sui-jiân guá bih tī láng-á-lāi,"
,毋過逐早起，,"m̄-koh ta̍k tsá-khí,"
,我攏會聽著彼个查某囡仔咧叫我：,guá lóng ē thiann-tio̍h hit ê tsa-bóo gín-á teh kiò --guá:
,「烏mà-mà。」,“Oo-mà-mà.”
,我就隨精神，,"guá tō suî tsing-sîn,"
,一直共搖尾，,"it-ti̍t kā iô bué,"
,一直舐伊的手。,it-ti̍t tsīnn i ê tshiú.
,我足愛伊佮我講話，,"Guá tsiok ài i kah guá kóng-uē,"
,摸我的耳仔佮下頦，,"bong guá ê hīnn-á kah ē-hâi,"
,因為按呢我才有予人惜、得人疼的感覺。,"in-uī án-ne guá tsiah ū hōo lâng sioh, tik lâng thiànn ê kám-kak."
,一段日子了後，,"Tsi̍t tuānn ji̍t-tsí liáu-āu,"
,彼个查某囡仔煞無閣再出現，,"hit ê tsa-bóo gín-á suah bô koh-tsài tshut-hiān,"
,我的孤單，,"guá ê koo-tuann,"
,化做一聲一聲的「啊嗚──啊嗚──。」,huà-tsò tsi̍t siann tsi̍t siann ê “Ah onn──ah onn──.”
,煞予主人罵講：,suah hōo tsú-lâng mē kóng:
,「予你籠仔睏，予你飼料食，猶閣烏白喈。」,"“Hōo lí láng-á khùn, hōo lí tshī-liāu tsia̍h, iáu-koh oo-pe̍h kainn. ”"
,我掠主人金金看，,"Guá lia̍h tsú-lâng kim-kim-khuànn,"
,閣再「啊嗚──。」,koh-tsài “Ah onn──.”
